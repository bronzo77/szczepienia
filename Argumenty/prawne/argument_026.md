# Organ egzekucyjny ustala wysokość grzywny bez uzasadnienia

## Co warto zrobić?
Wykorzystać w skardze do WSA. Treść pochodzi bodajże z forum, warto skonsultować aktualność.

## Treść do wykorzystania.
Należy zauważyć, że w powołanej ustawie wprowadzono tylko górne granice grzywien w celu przymuszenia, pozostawiając organowi egzekucyjnemu swobodę ustalania ich wysokości w konkretnym przypadku. Nie jest to uznanie dowolne, ponieważ organ, ustalając wysokość grzywny w celu przymuszenia, nie może przekroczyć granic wyznaczonych przez zasady ogólne postępowania egzekucyjnego w administracji, a w szczególności zasady racjonalnego działania (art. 7 § 2 upea) i zasady niezbędności (art. 7 § 3 upea). Wynika z nich obowiązek organu zastosowania wobec zobowiązanego takiej dolegliwości, która jest niezbędna do realizacji ciążącego na nim obowiązku i zaprzestania stosowania tej dolegliwości, jeżeli obowiązek zostanie spełniony. Nie można natomiast z treści art. 121 upea wywodzić obowiązku uzasadniania wysokości zastosowanej grzywny w celu przymuszenia możliwościami finansowymi zobowiązanego (por. wyrok NSA z 1 czerwca 2005 r. w spr. OSK 1140/04, Lex 186665 oraz R. Hauser, Z. Leoński „Postępowanie egzekucyjne w administracji. Komentarz”, Wydawnictwo CH BECK 2003, s. 479). Skład orzekający w niniejszej sprawie podzielił to stanowisko, uznając, że ustalając wymiar grzywny w celu przymuszenia, organ egzekucyjny powinien kierować się zasadą skuteczności i celowości i swoje uznanie administracyjne każdorazowo uzasadnić. ([Wyrok WSA w Białymstoku z 16 stycznia 2007 r., sygn. akt II SA/Bk 311/06](http://www.wspolnota.org.pl/aktualnosci/aktualnosc/grzywna-w-celu-przymuszenia/)).

A tu jest [wyrok WSA odnośnie wysokości grzywny celem przymuszenia](http://orzeczenia.nsa.gov.pl/doc/A319FC342D), że organ nie może ustalać sobie wysokości grzywny bez ustalenia przesłanek i uzasadnienia:

Jakkolwiek obowiązek nałożenia grzywny w celu przymuszenia wynika wprost z przywołanego wyżej przepisu, niemniej wysokość jej wymierzenia pozostaje w gestii organu w ramach tzw. uznania administracyjnego /wyrok NSA z dnia 8 lutego 2006 r., IIOSK 510/05 ONSAiWSA 2006/6/168/. Instytucja uznania administracyjnego charakteryzuje się tym, że wprawdzie określenie wysokości, w tym przypadku grzywny w celu przymuszenia, należy do organu ale rozstrzygnięcie to musi być poprzedzone wyczerpującym postępowaniem zakończonym postanowieniem uzasadniającym taką właśnie wysokość . Oznacza to również, że postępowanie zmierzające do ustalenia wysokości grzywny w celu przymuszenia, tak jak każde inne postępowanie administracyjne, powinno zmierzać do pełnego wyjaśnienia wszystkich okoliczności faktycznych sprawy, które mogą mieć wpływ na rozstrzygnięcie , stosownie do treści art. 7 k.p.a. Takim niezbędnym ustaleniem postępowania zmierzającego do nałożenia grzywny w celu przymuszenia jest stan finansowy zobowiązanego . Brak wyjaśnienia przesłanek jakimi kierował się organ nakładając grzywnę w celu przymuszenia w tej, a nie w innej wysokości wskazuje na całkowitą dowolność w tym zakresie.
W realiach rozpoznawanej sprawy, postanowienie organu I instancji wymierzające grzywnę skarżącemu w celu przymuszenia w ogóle nie zawiera uzasadnienia, zaś organ II instancji podniósł jedynie, że grzywna nałożona na skarżącego mogłaby wynosić nawet 50 000 zł. Takie uzasadnienie postanowienia o nałożeniu grzywny w celu przymuszenia wymyka się zupełnie spod kontroli Sądu gdyż nie są znane przesłanki jakimi organ kierował się wymierzając ją w takiej a nie innej wysokości. Wskazać również należy, że organ, określając wysokość grzywny w celu przymuszenia, winien mieć również na uwadze zarówno zasadę efektywności egzekucji oraz aby zastosowany środek był jak najmniej uciążliwy dla zobowiązanego. Zasady te wynikają wprost z treści art. 7 § 2 ustawy o postępowaniu egzekucyjnym w administracji, a który to przepis stanowi, że organ egzekucyjny stosuje środki egzekucyjne, które prowadzą bezpośrednio do wykonania obowiązku, a spośród kilku takich środków — środki najmniej uciążliwe dla zobowiązanego.
